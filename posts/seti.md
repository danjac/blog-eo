---
title: La serĉado pri ekstertera intelekto
description: Ĉu ni estas solaj en la universo?
date: 2024-01-14
tags:
  - kosmo
  - sciencfikcio
  - eksterteruloj
  - scienco
layout: layouts/post.njk
---
{% import "image.njk" as image %}

Je la 18-a de aŭgusto 1977, sidante ĉe sia kuireja tablo, Jerry Ehrman legis printaĵon. Ĉe unu flanko de la papero estis listo da hazardaspektaj numbroj kaj literoj. Sed meze de la nombroj li rimarkis vertikalan vicon da literoj: **6EQUJ5**.

Jerry prenis skribilon kaj ĉirkaŭmarkis ĉi-tiun vicon per ruĝa inko. Li ankaŭ skribis la vorton **Wow!** (Ho!) sur la printaĵo.

Jerry Ehrman, profesoro ĉe la universitato de Ohio, Usono, eble trovis la unuan evidentaĵon pri ektertera intelekto.

{{ image.img("/img/wow.webp", "La Wow!-signalo Fonto: NPR", width=800, height=600) }}

La profesoro estis voluntulo en la universitata programo pri SETI: _Search for Extraterrestrial Intelligence_ aŭ la **Serĉado pri Ekstertera Intelekto (SEI)**. Tiu-ĉi serĉado havas interesan historion en la moderna epoko.


## La Formulo de Drake

En 1960 [Frank Drake](https://eo.wikipedia.org/wiki/Frank_Drake), profesoro pri astronomio, elpensis lian [faman formulon](https://eo.wikipedia.org/wiki/Formulo_de_Drake). Laŭ la formulo:

_N = R* X f~p~ X n~e~ X f~l~ X f~i~ X f~c~ X L_

* **N** = la kvanto da kontakteblaj civilizacioj en nia galaksio.
* **R\*** = la averaĝa ĉiujara kvanto da estiĝantaj steloj en nia galaksio
* **f~p~** = la kvanto da tiuj steloj, kiuj havas planedojn
* **n~e~** = la averaĝa kvanto da planedoj, sur kiuj vivo kapablas evoluiĝi
* **f~l~** = la frakcio de tiaj planedoj, sur kiuj vivo jam evoluis
* **f~i~** = la frakcio de tiaj planedoj, sur kiuj intelekta vivo jam evoluis
* **f~c~** = la frakcio de tiaj planedoj, sur kiuj evoluis civilizacio, kiu kapablas pri dissendado de riceveblaj signaloj
* **L** = la tempodaŭro, dum kiu tiaj civilizacioj dissendas riceveblajn signalojn en la spacon

Kiam Drake inventis la formulon, oni ne scias ekzakte pri la tuta kvanto da steloj en nia galaksio, kaj oni detektis la unuan ekstersunsisteman planedon nur en 1992. Dum la lastaj tridek jaroj nia scio pri eksteraj planedoj kreskas ĉiusemajne. Estas multaj kandidatoj pri planedoj aŭ lunoj kiuj eble subtenas vivon sed oni ankoraŭ ne trovis nedisputeblajn signojn pri vivo, ekzemple la atmosferajn ŝanĝiĝon rezulte de la naturaj procezoj de vivo (ekzemple la plantoj de Tero konvertas karbondioksidon al oksigeno, kaj bestoj kaj homaj industriaj procezoj faras la inversan konvertadon). Tio ja estas la plej interesa parto de la formulo.

Tamen, ni jam scias, ke la galaksio abundas je planedoj, kaj la samaj ĥemiaj kaj fizikaj procezoj, kiuj funkcias sur nia hejmplanedo, funkcias ĉie. Ni konstruas pli kapablajn teleskopojn, kaj eĉ lanĉas teleskopojn en la spacon, kie ili vidas pli malproksimen sen la perturboj de la tera atmosfero. Plue, artefarita intelekto povas analizi gigantajn kvantojn da astronomiaj datumoj multe pli rapide ol homaj sciencistoj. Pli aŭ malpli frue oni detektos planedon, kiu havas nedisputeblajn signojn pri vivo. Ĝis tiu momento nia sola metodo detekti eksterteran intelekton estas per la detektado de ties signaloj.

## La Serĉado

En 1899 la inventisto [Nikola Tesla](https://eo.wikipedia.org/wiki/Nikola_Tesla), laborante en sia laboratorio en Kolorado, Usono, detektis signalon evidente de Marso. Li jam asertis ke lia sendrata dissendilon povas komuniki kun marsanoj. Tamen, hodiaŭ oni scias, ke bedaŭrinde Marso estas verŝajne tute senviva, kvankam ĝi eble havis la kondiĉojn por vivo antaŭ milionoj da jaroj. Tesla verŝajne ricevis naturajn signalojn, eble de la magnetosfero de Jupitero. Aliaj samtempaj geniuloj kiel [Marconi](https://eo.wikipedia.org/wiki/Guglielmo_Marconi) ankaŭ asertis ricevajn marsanajn signalojn, sed ili ankaŭ verŝajne devenis de naturaj fontoj. Sed ĉi tiuj fruaj eksperimentoj jam elmontris la plej persisteman problemon pri SEI: ne nur malfacilas distingi naturajn kaj artefaritajn fontojn de signaloj, sed ankaŭ nia avida espero trovi ian evidentaĵon pri ekstertera intelekto konfuzas nian objektivecon.

Dum la jardekoj post la dua mondmilito astronomoj kaj astrofizikistoj precipe en Usono kaj Sovetunio serĉadis eksterterajn signalojn, danke al la disvolviĝo de pli potencaj raditeleskopoj ekzemple de Arecibo en Porto-Riko. Jerry Ehrman laboris por tia programo ĉe la Universitato de Ohio.

{{ image.img("/img/Arecibo_Observatory_Aerial_View.jpg", description="La Observatorio de Arecibo Fonto: Wikipedia", width=757, height=600, figure=true) }}

En 1984 la _[SETI Institute](https://en.wikipedia.org/wiki/SETI_Institute)_ (La Instituto pri SEI) estis fondita de pluraj sciencistoj kaj aliaj personoj, inkluzive de [Carl Sagan](https://eo.wikipedia.org/wiki/Carl_Sagan) kaj fondinto de Microsoft [Paul Allen](https://en.wikipedia.org/wiki/Paul_Allen). Registaroj kaj privataj organizaĵoj foje helpis pri la serĉado, danke al la publika interesiĝo pri eksterteruloj, nutrata de sciencfikciaj filmoj kaj verkoj. Sed dum la vivdaŭro de SEI oni malkovris neniajn evidentaĵojn pri eksterteruloj, krom iujn ĉagrenajn indikojn, kiel la _Wow!_-signalon, spite al la milionoj da dolaroj elspezitaj je la projekto.

### SETI@home

Ĉe la komenciĝo de la interreto, projekto _[SETI@home](https://eo.wikipedia.org/wiki/SETI@home)_ (SEI hejme) estis lanĉita ĉe la Universitato Berkley en Kalifornio. Helpe de softvaro, kiun oni povis elŝuti en hejmkomputilojn, privataj individuoj kontribuis al la analizado pri datumoj kolektitaj de la teleskopoj kaj riceviloj tra la mondo. Krome, ĝi helpis plivastigi publikan interesiĝon pri SEI.

Post 25 jaroj SETI@home tamen ne sukcesis.

## La Paradokso de Fermi

Nia galaksio konsistas el miliardaj da steloj, kaj la universo abundas je galaksioj, similaj al la nia. Plue oni jam malkovris, ke planedoj ankaŭ abundas.

Se oni akceptus la formulon de Drake, estus tre malverŝajne, ke ni estas solaj en la universo. La universo aĝas miliardojn da jaroj, kaj malnombreblaj civilizacioj eble evoluiĝis kaj formortis, antaŭ ol niaj unuĉelaj prapatroj aperis en la koto de nia juna planedo. Kvankam jam delonge formortinte, iliaj signaloj ankoraŭ transpasus interstelan spacon kaj pli ol malpli frue trafos la Teron.

Kial do la universo silentas, krom la naturaj fonaj signaloj de steloj kaj interstela polvo?

La sciencisto [Enrico Fermi](https://eo.wikipedia.org/wiki/Enrico_Fermi) starigis la demandon: se la kondiĉoj por vivo abundas en la galaksio, kaj nia ekzisto pruvas tiajn kondiĉojn, kaj la galaksio sufiĉe aĝas, ke civilizacioj certe jam aperu multfoje dum ĝia vivdaŭro, kie estas la evidentaĵoj? Ni jam ricevus signalojn aŭ eĉ eksterterajn sondilojn. Ekzemple [Voyager 1 kaj 2](https://eo.wikipedia.org/wiki/Voyager_2), lanĉitaj en 1977, jam eliris el nia sunsistemo. Eksterteruloj eble elsendis similajn robotajn kurierojn. Eĉ se ni estas ĉi-momente solaj, la universo devas esti tombejo, plena je la signaloj kaj sondiloj de delonge formortintaj civilizacioj.

{{ image.img("/img/record-diagram.jpg", description="La Ora Disko sur ambaŭ Voyager-sondiloj, kiu enhavas informojn pri nia planedo. Fonto: NASA", figure=true) }}

Respondoj al la paradokso de Fermi inkludas:

1. La kondiĉoj por intelekta vivo estas pli striktaj ol antaŭe supozite.
2. Vivo evoluiĝas ĉie, sed tro ofte formortas pro naturaj katastrofoj.
3. Intelekta vivo ekzistas, sed tro malofte disvolvas teĥnologion.
4. Intelekta vivo ekzistas, sed ĉiam detruas sin.
5. Intelekta vivo ekzistas, sed ĉiam detruas alian intelektan vivon.
6. Civilizacioj dissendas signalojn en la spacon dum tre mallonga tempo.
7. Eksterteraj estaĵoj tiom strangas, ke homoj nek agnoskus nek komprenus ĝin.

Do la formulo de Drake ankoraŭ validas, kvankam oni ne estu tro optimismaj pri la kvantoj da taŭgaj planedoj kaj la vivdaŭro de civilizacioj. Oni ankaŭ supozas, ke ekstertera intelekto havas la necesajn rimedojn, tempon aŭ motivon por interstela komunikado.

Ekzemple sciencistoj kredas, ke abundas "akvoplanedoj", tio estas planedoj, tute kovritaj de akvo, sen insuloj kaj kontinentoj. Intelekto certe evoluiĝas sur tiaj planedoj - kiel la delfenoj kaj balenoj aŭ eĉ polpoj de la Tero - sed kiel tia intelekto disvolvus industrion en medio, kie oni ne eĉ povas ekbruligi fajron?

Oni ankaŭ memoru, ke nia civilizacio disvolvis teĥnologion por elsendi signalojn nur dum la lasta jarcento. Modernaj homoj ekzistas dum 300 miloj da jaroj, do la tempo, kiam ni kapablas pri interstela komunikado, estas nur 0,03% de la vivdaŭro de nia speco.

Finfine, oni erare supozas, ke ekstertera intelekto, la produkto de tute malsama evoluado, havas la samajn celojn kiel la niajn. Eble interstela komunikado ne interesas ilin aŭ ili fokusiĝas pri pli gravaj prioritatoj.

Du interesaj tezoj tamen elstaras.

### La Malhela Arbaro

Samtempe kiam Tesla eksperimentis pri la komunikado kun marsanoj, la verkisto [H.G. Wells](https://eo.wikipedia.org/wiki/Herbert_Wells), la "avo de sciencfikcio" publikigis la verkon _[War of the Worlds](https://eo.wikipedia.org/wiki/La_milito_de_la_mondoj)_ (La Milito de la Mondoj), kiu temas pri invado de Tero fare de tiuj marsanoj. Laŭ Wells, oni supozas erare, ke eksterteruloj estas morale progresemaj kaj bonintencaj: se ili estus eĉ iom homecaj, ili fakte serioze minacus nian specon. En la enkonduko al sia romano, Wells komparas la marsanojn al la britaj koloniistoj, kiuj murdis la tutan indiĝenan popolon de Tasmanio.

La fama brita sciencisto [Stephen Hawking](https://eo.wikipedia.org/wiki/Stephen_Hawking) avertis sammaniere pri senzorga komunikado kun eksterteraj civilizacioj:

> Se la eksteruloj vizitus nin, la rezulto estus simila, kiam Kolumbo alteriĝis en Ameriko, kio ne montriĝis bone por la indiĝenaj amerikanoj.

Eble ili konsiderus nin danĝeraj: niaj radiaj kaj televidaj signaloj libere eskapis en la kosmon dum la pasinta jarcento, kaj ili ne prezentas flatan bildon pri homaro. En la romano _[Contact](https://en.wikipedia.org/wiki/Contact_(novel))_ (Kontakto) far de Carl Sagan (kaj en la samnoma filmo), la eksterteruloj resendis unu el la plej fruaj televidaĵoj - la parolon de Adolf Hitler ĉe la komenca ceremonio de la Olimpiaj Ludoj en 1938. Bedaŭrinde nun eksteruloj en stelsistemoj distance de preskaŭ 90 lumjaroj povas spekti la diktatoron per sufiĉe potenca ricevilo.

La serio _[la Tri-Korpa Problemo](https://eo.wikipedia.org/wiki/La_tri-korpa_problemo_(libro))_ de la ĉina sciencfikcia verkisto Liu Cixin temas pri speco, kiu loĝas en nia najbara sistemo, Alfa Centaŭro. Ili detektas signalojn de Tero kaj intencas invadi nin, ĉar ilia propra malstabila planedo detruiĝos kaj ili bezonas novan hejmon. La serio enkondukas la terminon pri la "Malhela Arbaro". Pro la danĝeroj de tiaj predemaj specoj, saĝaj civilizacioj kaŝas sin kaj evitas la elsendadon de indikemaj signaloj, kiel bestoj, kiuj kaŝas sin plej eble silente en nokta arbaro.

Oni proponis tamen pli optimisman tezon.

### Nia Tero Estas Bestoĝardeno

La _Zoo hypothesis_ aŭ Bestoĝardena Hipotezo sugestas, ke la Tero estas iel apartigita de galaksiaj civilizacioj. Ili konkludis, ke ni ne pretas por kontaktado kun aliaj specoj: aŭ ni estas tiel malmaturaj, ke tiu kontakto destruus nian socion, aŭ ni estas tro danĝeraj aŭ detruemaj al aliaj.

La populara sciencifikcia serio _[Star Trek](https://eo.wikipedia.org/wiki/Star_Trek)_ (Stela Vojaĝo) proponas la "Unuan Direktivon": la Federacio ne rajtas perturbi la disvolviĝadon de pli primitivaj socioj (kompreneble en multaj epizodoj kapitanoj Kirk aŭ Picard devas trakti pri la direktivo, foje ignorante ĝin).

Do la eksterteruloj ne respondas al niaj signaloj (kvankam ili certe aŭskultas kaj gvatas nin zorgeme): ili aŭ komunikas per alia nekonata maniero aŭ blokas siajn signalojn de teraj riceviloj.

Tio estas iom optimisma hipotezo: kiam ni maturiĝos, esperinde ne detruinte sin aŭ nian planedon, estontece nin bonvenigos la galaksia komunumo.
