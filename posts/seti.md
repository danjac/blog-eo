---
title: La serĉado pri ekstertera intelekto
description: Ĉu ni estas solaj en la universo?
date: 2024-01-13
tags:
  - kosmo
  - sciencfikcio
  - eksterteruloj
  - scienco
layout: layouts/post.njk
---
{% import "image.njk" as image %}

Je la 18-a de aŭgusto 1977, sidante ĉe sia kuireja tablo, Jerry Ehrman legis printaĵon. Ĉe unu flanko de la papero estis listo da hazardaspektaj numbroj kaj literoj. Sed meze de la nombroj li rimarkis vertikalan vicon da literoj: **6EQUJ5**.

Jerry prenis skribilon kaj ĉirkaŭmarkis ĉi-tiun vicon per ruĝa inko. Li ankaŭ skribis la vorton **Wow!** (Ho!) sur la printaĵo.

Jerry Ehrman, profesoro ĉe la universitato de Ohio, Usono, eble trovis la unuan evidentaĵon pri ektertera intelekto.

{{ image.img("/img/wow.webp", "La Wow!-signalo Fonto: NPR", width=800, height=600) }}

La profesoro estis voluntulo en la universitata programo pri SETI: _Search for Extraterrestrial Intelligence_ aŭ la **Serĉado pri Ekstertera Intelekto (SEI)**. Tiu-ĉi serĉado havas interesan historion en la moderna epoko.


## La Formulo de Drake

En 1960 [Frank Drake](https://eo.wikipedia.org/wiki/Frank_Drake), profesoro pri astronomio, elpensis lian [faman formulon](https://eo.wikipedia.org/wiki/Formulo_de_Drake). Laŭ la formulo:

_N = R* X f~p~ X n~e~ X f~l~ X f~i~ X f~c~ X L_

* **N** = la kvanto da kontakteblaj civilizacioj en nia galaksio.
* **R\*** = la averaĝa ĉiujara kvanto da estiĝantaj steloj en nia galaksio
* **f~p~** = la kvanto da tiuj steloj, kiuj havas planedojn
* **n~e~** = la averaĝa kvanto da planedoj, sur kiuj vivo kapablas evoluiĝi
* **f~l~** = la frakcio de tiaj planedoj, sur kiuj vivo jam evoluis
* **f~i~** = la frakcio de tiaj planedoj, sur kiuj intelekta vivo jam evoluis
* **f~c~** = la frakcio de tiaj planedoj, sur kiuj evoluis civilizacio, kiu kapablas pri dissendado de riceveblaj signaloj
* **L** = la tempodaŭro, dum kiu tiaj civilizacioj dissendas riceveblajn signalojn en la spacon

Kiam Drake inventis la formulon, oni ne scias ekzakte pri la tuta kvanto da steloj en nia galaksio, kaj oni detektis la unuan ekstersunsisteman planedon nur en 1992. Dum la lastaj tridek jaroj nia scio pri eksteraj planedoj kreskas ĉiusemajne. Estas multaj kandidatoj pri planedoj aŭ lunoj kiuj eble subtenas vivon (_n~e~_) sed oni ankoraŭ ne trovis nedisputeblajn signojn pri vivo, ekzemple la atmosferajn ŝanĝiĝon rezulte de la naturaj procezoj de vivo (ekzemple la plantoj de Tero konvertas karbondioksidon al oksigeno, aŭ bestoj aŭ homaj industriaj procezoj faras la inversan konvertadon): la plej grava cetero de la formulo.

Plue, ni trovas planedojn, sen ekvivalentoj en nia sunsistemo: ekzemple, en nia sunsistemoj ĉiuj "gasgigantoj" kiel Jupitero aŭ Neptuno orbitas malproksime de la Suno, sed en aliaj stelsistemoj oftas gigantoj proksimaj al sia suno. Ankaŭ troviĝas "akvoplanedoj": tute kovrita de akvo, sen kontinentoj aŭ insuloj. Tiaj planedoj verŝajne abundas je vivo, kiel en la junaj oceanoj de Tero, eĉ intelekta vivo kiel teraj delfenoj kaj balenoj - sed kiel intelekto, eĉ pli inteligenta ol ni, kiuj vivas subakve disvolvos teĥnologion kapablan dissendi interstelajn signalojn?

Tamen, ni jam scias, ke la galaksio abundas je planedoj, kaj la samaj ĥemiaj kaj fizikaj procezoj, kiuj funkcias sur nia hejmplanedo, funkcias ĉie. Ni konstruas pli kapablajn teleskopojn, kaj eĉ lanĉas teleskopojn en la spacon, kie ili vidas pli malproksimen sen la perturboj de la tera atmosfero. Plue, artefarita intelekto povas analizi gigantajn kvantojn da astronomiaj datumoj multe pli rapide ol homaj sciencistoj. Pli aŭ malpli frue oni detektos planedon, kiu havas nedisputeblajn signojn pri vivo. Ĝis tiu momento nia unu metodo detekti eksterteran intelekton estas per detektado de ties signaloj.

## La Serĉado

En 1899 la inventisto [Nikola Tesla](https://eo.wikipedia.org/wiki/Nikola_Tesla), laborante en sia laboratorio en Kolorado, Usono, detektis signalon evidente de Marso. Li jam asertis ke lia sendrata dissendilon povas komuniki kun marsanoj. Tamen, hodiaŭ oni scias, ke bedaŭrinde Marso estas tute senviva, kvankam ĝi eble havis la kondiĉojn por vivo antaŭ milionoj da jaroj. Tesla verŝajne ricevis naturajn signalojn, eble de la magnetosfero de Jupitero. Aliaj samtempaj geniuloj kiel [Marconi](https://eo.wikipedia.org/wiki/Guglielmo_Marconi) ankaŭ asertis ricevajn marsanajn signalojn, sed ili ankaŭ verŝajne devenis de naturaj fontoj. Sed ĉi tiuj fruaj eksperimentoj jam elmontris la plej persisteman problemon pri SEI: kvankam malfacilas distingi naturajn kaj artefaritajn fontojn de signaloj, sed ankaŭ nia avida espero trovi ian evidentaĵon pri ekstertera intelekto nubigas nian objektivecon.

Dum la jardekoj post la dua mondmilito astronomoj kaj astrofizikistoj precipe en Usono kaj Sovetunio serĉadis eksterterajn signalojn, danke al la disvolviĝo de pli potencaj raditeleskopoj ekzemple de Arecibo en Porto-Riko. Jerry Ehrman laboris por tia programo ĉe la Universitato de Ohio.

{{ image.img("/img/Arecibo_Observatory_Aerial_View.jpg", description="La Observatorio de Arecibo Fonto: Wikipedia", width=757, height=600, figure=true) }}

En 1984 la _[SETI Institute](https://en.wikipedia.org/wiki/SETI_Institute)_ (La Instituto pri SEI) estis fondita de pluraj sciencistoj kaj aliaj personoj, inkluzive de [Carl Sagan](https://eo.wikipedia.org/wiki/Carl_Sagan) kaj fondinto de Microsoft [Paul Allen](https://en.wikipedia.org/wiki/Paul_Allen). Registaroj kaj privataj organizaĵoj foje helpis pri la serĉado, danke al la publika interesiĝo pri eksterteruloj, nutrata de sciencfikciaj filmoj kaj verkoj. Sed dum la vivdaŭro de SEI oni malkovris neniajn evidentaĵojn pri eksterteruloj, krom iujn ĉagrenajn indikojn, kiel la _Wow!_-signalon, spite al la milionoj da dolaroj elspezitaj je la projekto.

### SETI@home

Ĉe la komenciĝo de la interreto, projekto _[SETI@home](https://eo.wikipedia.org/wiki/SETI@home)_(SEI hejme) estis lanĉita ĉe la Universitato Berkley en Kalifornio. Helpe de softvaro, kiun oni povis elŝuti en hejmkomputilojn, privataj individuoj kontribuis al la analizado de datumoj kolektitaj de la teleskopoj kaj riceviloj tra la mondo. Krome, ĝi helpis plivastigi publikan interesiĝon pri SEI.

Post 25 jaroj SETI@home tamen ne sukcesis.

## La Paradokso de Fermi

Nia galaksio konsistas el miliardaj da steloj, kaj la universo abundas je galaksioj, similaj al la nia. Plue oni jam malkovris, ke planedoj ankaŭ abundas.

Se oni akceptas la formulon de Drake, estus tre malverŝajne, ke ni estas solaj en la universo. La universo aĝas miliardojn da jaroj, kaj malnombreblaj civilizacioj eble evoluiĝis kaj formortis, antaŭ ol niaj unuĉelaj prapatroj aperis en la koto de nia juna planedo. Kvankam jam delonge formortinte, iuj tiaj civilizacioj sendis signalojn, kiuj post milionoj da jaroj transiris interstelan spacon al la Tero.

Kial do la universo silentas, krom la naturaj fonaj signaloj de steloj kaj interstela polvo?

La sciencisto [Enrico Fermi](https://eo.wikipedia.org/wiki/Enrico_Fermi) starigis la demandon: se la kondiĉoj por vivo abundas en la galaksio, kaj nia ekzisto pruvas tiajn kondiĉojn, kaj la galaksio sufiĉe aĝas, ke civilizacioj certe jam aperis kaj malaperis multfoje dum la vivo de la galaksio, kie estas la evidentaĵoj? Ni jam ricevus signalojn aŭ eĉ eksterterajn sondilojn. Ekzemple [Voyager 2](https://eo.wikipedia.org/wiki/Voyager_2), lanĉita en 1977, jam eliris el nia sunsistemo, kaj post miloj da jaroj la gravito de alia stelsistemo eble kaptos ĝin. Eĉ se ni estas ĉi-momente solaj, la universo devas esti tombejo, plena je la signaloj kaj sondiloj de delonge formortintaj civilizacioj.

Respondoj al la demando Fermi inkludas:

1. La kondiĉoj por intelekta vivo estas pli striktaj ol antaŭe supozite.
2. Vivo evoluiĝas ĉie, sed tro ofte formortas pro naturaj katastrofoj.
3. Intelekta vivo ekzistas, sed tro malofte disvolvas teĥnologion.
4. Intelekta vivo ekzistas, sed ĉiam detruas sin.
5. Intelekta vivo ekzistas, sed ĉiam detruas alian intelektan vivon.
6. Civilizacioj dissendas signalojn en la spacon dum tre mallonga tempo.
7. Eksterteraj estaĵoj tiom strangas, ke homoj nek agnoskus nek komprenus ĝin.

Du interesaj tezoj ekzamindas.

### La Malhela Arbaro

Samtempe kiam Tesla eksperimentis pri la komunikado kun marsanoj, la verkisto H.G. Wells, la "avo de sciencfikcio" publikigis la verkon _War of the Worlds_ (La Milito de la Mondoj), kiu temas pri invado de Tero fare de tiuj marsanoj. Laŭ Wells, oni supozas erare, ke eksterteruloj estas morale progresemaj kaj bonintencaj: se ili estus eĉ iom homecaj, ili fakte serioze minacus nian specon. Wells komparas la marsanojn al la britaj koloniistoj, kiuj murdis la tutan indiĝenan popolon de Tasmanio.

{{ image.img("/img/independence-day.webp", description="La detruo de la Blanka Domo el la Filmo Sendependeca Tago (1995) Fonto: Variety",
width=681, height=383, figure=true) }}

La fama brita sciencisto Stephen Hawking ankaŭ avertis pri senzorga komunikado kun eksterteraj civilizacioj: oni ne supozu, ke ili bonintencas al ni. Eble ili konsideros nin danĝeraj. En la filmo _Contact_ (Kontakto), la eksterteruloj respondas per resendi televidan signalon, kiun ni dissendis en la kosmon antaŭ 80 jaroj: Adolf Hitler ĉe la komenca ceremonio de la Olimikludoj en Berlino, 1938 - eble ne la plej bona ekzemplo pri homaro, kiun oni deziras prezenti al alia civilizacio.

Neorganikaj eskterteruloj estas unu danĝero - robotoj, kiuj pro malamo al organikuloj aŭ simple pro programado de delonge forpasintaj kreintoj, detruas aŭ sorbas ĉiujn aliajn specojn, kiujn ili renkontas. Ekzemploj en sciencfikcio inkludas la kiborgajn _Borgojn_ de _Star Trek_ aŭ la robotajn _Berzerkerojn_ de la verkoj far de la sciencfikcia aŭtoro Fred Saberhagen.

La serio _[la Tri-Korpa Problemo](https://eo.wikipedia.org/wiki/La_tri-korpa_problemo_(libro))_ de la ĉina sciencfikcia verkisto Liu Cixin temas pri speco, kiu loĝas en nia kosma najbarsistemo, Alfa Centaŭro. Ili detektas signalojn de Tero kaj intenas invadi nin, ĉar ilia propra malstabila planedo detruiĝos. La serio enkondukas la terminon pri la "Malhela Arbaro". Pro la danĝeroj de predemaj tiaj specoj, saĝaj civilizacioj kaŝas sin kaj evitas la elsendadon de malkaŝantaj signaloj, kiel bestoj, kiuj kaŝas sin en nokta arbaro.

Oni proponis tamen pli optimisman tezon.

### Nia Tero Estas Bestoĝardeno

La _Zoo hypothesis_ aŭ Bestoĝardena Hipotezo sugestas, ke la Tero estas iel apartigita de galaksiaj civilizacioj. Eble oni supozu, ke ni ne estas preta por kontakti aliajn: aŭ ni estas tiel malmaturaj, ke tiu kontakto destruus nian socion, aŭ ni estas tro danĝeraj aŭ detruemaj al aliaj.

La populara sciencifikcia serio _Star Trek_ (Stela Vojaĝo) proponas la "Unuan Direktivon": la Federacio ne rajtas perturbi la disvolviĝadon de pli primitivaj socioj (kompreble multaj epizodoj temas pri kazoj, kiam kapitanoj Kirk aŭ Picard devas trakti pri la direktivo, foje ignorante ĝin).

Do la eksterteruloj ne respondas al niaj signaloj (kvankam ili certe aŭskultas kaj gvatas nin zorgeme), kaj ili aŭ komunikas per alia maniero aŭ blokas siajn signalojn de teraj riceviloj.

Tio estas iom optimisma hipotezo: kiam ni maturiĝos, esperinde ne detruinte sin aŭ nian planedon, estontece nin bonvenigos galaksia komunumo.

**Bildfontoj**:

* [NPR](https://www.npr.org/sections/krulwich/2010/05/28/126510251/aliens-found-in-ohio-the-wow-signal)
* [Wikipedia](https://wikipedia.org)
* [Variety](https://variety.com/video/independence-day-white-house-blown-up-roland-emmerich/)
