---
title: Komfortaj Katastrofoj
description: Kial ni revas pri la finiĝo de la mondo?
date: 2024-01-10
tags:
  - sciencfikcio
  - filmoj
  - libroj
layout: layouts/post.njk
---
{% import "image.njk" as image %}

La brita sciencfikcia verkisto [Brian Aldiss](https://eo.wikipedia.org/wiki/Brian_W._Aldiss), en sia [historio](https://archive.org/details/billionyearspree0000aldi) pri la genro, priskribis la "Komfortan Katastrofon" (angle: _Cosy Catastrophe_), precipe pri la samnacia aŭtoro [John Wyndham](https://en.wikipedia.org/wiki/John_Wyndham):

> La esenco de la komforta katastrofo estas, ke la heroo pasigas ĝuindan tempon (per junulino, senkostaj luksaj ĉambroj ĉe la hotelo Savoy, senpage disponeblaj aŭtoj) dum ĉiuj aliaj formortas.

Oni ankaŭ menciu, ke la tipa heroo en la verkoj de Wyndham, ekz. _[The Day of the Triffids](https://en.wikipedia.org/wiki/The_Day_of_the_Triffids)_ (La Tago de la Trifidoj), estas burĝa, brita kaj bonedukita. Ofte liaj efektivaj oponantoj ne estas eksterteruloj aŭ karnvoraj plantoj sed trudemaj aŭ senkapablaj oficiuloj aŭ danĝeraj maldeksteraj agitistoj kaj sindikatestroj, kiuj malhelpas lian penojn pasigi ĝuindan tempon.

  {{ image.img(url="/img/Dayofthetriffids.jpg", description="La Tago de la Trifidoj (1951) Fonto: Wikipedia", width=220, height=234, class="float-left") }}

En _La Tago de la Trifidoj_, mistera brila meteoro blindigas preskaŭ la tutan homaron. La protaganisto, Bill Marsen, estis antaŭe jam provizore blindigita de Trifido, genteknike evoluigita karnvora planto. Liaj okuloj estas tial bandaĝitaj dum la nokto de la meteoro. Vekiĝinte en malsaneja lito al tute ŝanĝiĝinta mondo, Bill devas batali kontraŭ tiuj ĉi plantoj, kiuj multobliĝas rapide sen homa regado, kaj grupoj da danĝeraj neblindaj homoj. Unu el tiuj ĉi grupoj katenas neblindulojn al blinduloj por helpi pri furaĝado: oni taksu tion bonintenca, sed ne al nia sendependema heroo. Bill kaj siaj amikoj finfine eskapas ĉiujn ĉi danĝerojn kaj fondas komunumon en iu paca angulo de la angla kamparo.

Nuntempe la genron reprezentas eble plej bone la reĝisoro kaj produktoro [Roland Emmerich](https://eo.wikipedia.org/wiki/Roland_Emmerich). Elstara ekzemplo de liaj verkoj estas la filmo _[2012](https://en.wikipedia.org/wiki/2012(film))_, kiu priskribas katastrofon antaŭviditan de la majaa kalendaro (la filmo estis farita en 2009, do eble ne la plej aĝiĝimuna titolo). La heroo, kiun rolas [John Cusack](https://eo.wikipedia.org/wiki/John_Cusack), estas malprospera kaj divorciĝinta sciencfikcia verkisto, kiu devas ŝoforadi riĉajn bubojn por pagi subtenadon de siaj du infanoj.

{{ image.img(url="/img/2012_Poster.jpg", description="2012 (2009) Fonto: Wikipedia", width=200, height=327, class="float-right") }}

La katastrofo aŭ pli precize katastrofaro - tertremegoj, vulkanegoj, ŝturmegoj kaj fine kontinentdronigaj inundegoj - detruas urbojn kaj landojn en granda skalo. Sed nia heroo danke al sia bonŝanco kaj intelekto ne nur evitas la katastrofon sed prosperas - li rekuniĝas kun sia familio kaj akiras kupeon sur unu el la gigantaj ŝipoj, kiujn la miliarduloj konstruigis por travivi en sia propra komforta katastrofo. Krom la miliardoj da mortintoj, oni asertu, ke lia nuna vivo estas multe pli bona ol la antaŭa.


La plej sukcesa ekzemplo tamen estas la zombia subgenro. Zombioj staras aparte de aliaj hororaj monstroj. Vampiroj kaj luphomoj estas solecaj noktaj estaĵoj, kiuj loĝas en antikvaj kasteloj aŭ eliras nur dum la plena luno. Serimurdisto terurigas stultajn adoleksulojn en tendaro aŭ antaŭurba domo, sed estas nur unu (kvankam ofte senmorta) serimurdisto. Zombioj tamen minacas ne nur malgrandan grupon da homoj, sed reprezentas la disfalon de la tuta civilizacio. Kvankam la legendo aŭ mito pri zombioj originas en Haitio, la moderna fenomeno komenciĝis en 1968 per la filmo _[Night of the Living Dead](https://en.wikipedia.org/wiki/Night_of_the_Living_Dead)_ (La Nokto de la Vivantaj Mortuloj) far de George Romero kaj ankoraŭ daŭras en televida serio kiu mem ŝajnas senmorta, _[The Walking Dead](https://en.wikipedia.org/wiki/The_Walking_Dead_(TV_series))_ (La Marŝantaj Mortuloj).

{{ image.img(url="/img/walkingdead.jpg", description="La Marŝantaj Mortuloj Fonto: Entertainment Weekly/AMC", width=800, height=533, figure=true )}}

La zombia katastrofo aludas pri la fama citaĵo de [Jean-Paul Sartre](https://eo.wikipedia.org/wiki/Jean-Paul_Sartre) - "la infero estas aliaj homoj". Zombioj multobliĝas per infektado de homaj viktimoj. La herooj travivas ne nur kurante for de la zombioj (oni esperas, ke ili estas la "malrapidaj" zombioj de George Romero, kaj ne la rapidaj infektituloj de la filmo _[28 Days Later](https://en.wikipedia.org/wiki/28_Days_Later)_ (28 Tagojn Poste)), sed ankaŭ pafante aŭ hakante, sen ia morala aŭ leĝa konsekvenco, centojn da ekshomoj - kiuj esperinde inkludas la malican oficejestron, la plendeman klienton, aŭ la ĝeneman najbaron.


{{ image.img("/img/Shaun_of_the_Dead_film_poster.jpg", description="Shaun de la Mortuloj (2004) Fonto: Wikipedia", width=364, height=273, class="float-left") }}

La komedia filmo _[Shaun of the Dead](https://en.wikipedia.org/wiki/Shaun_of_the_Dead)_ (Shaun de la Mortuloj) korinkline mokas la subgenron. La protaganisto havas enuigan laborpostenon en londona butiko, kaj lia koramikino tediĝas pri li kaj lia pigra amiko, kiu nur deboĉadas en loka drinkejo kaj ludadas vidludojn. Rezistante la zombiajn atakojn li iĝas heroo, lia koramikino reamiĝas al li, kaj lia plej bona amiko, kvankam ĉe la finiĝo zombiigita, ankoraŭ scipovas iel ludi vidludojn kun li.

Plej ofte ĉe la konkludo de la verko, la heroo ne staras sole sed kuniĝas kun bando de kuntravivantoj. Mirakle unu montriĝas kuracisto aŭ flegisto, unu riparisto kaj tiel plu, sufiĉe da scioj kaj kapabloj por fondi izolitan komunimon kaj vivi en kampara paco, samkiel la hipiaj komunumoj de la 60-a jardeko. Oni ne forgesu, ke la hipiaj komunumoj disfalis kaj la plejparto de la hipioj renvenis al urbaj laborvivo, ĉar estas malfacile kaj tede vivi kun aliaj nefamilianoj en societo malproksima de ĉiaj modernaj komfortoj. Post civilizacia disfalo oni ne havos tian oportunon kaj devos pasigi la tutan ceteran vivon kun homoj, kiujn iom post iom oni malamos. Infero ja estas aliaj homoj.

La sukceso de ĉi-tiu genro, aparte de la ekcitaj specialaj efikoj aŭ la timigaj situacioj, ŝuldas eble al la ĉiutagaj revoj de homoj, kiuj frustriĝas pri siaj laboraj, monaj aŭ familiaj problemoj, kaj sonĝas pri giganta katastrofo kiu renversas civilizacion, por ke la subuloj iĝu la superuloj. Eble post la kolapso oni vivos en mezepoka vilaĝo sen elektro kaj manĝos hundojn kaj katojn, almenaŭ oni ne devos finigi tiun elspezoraporton antaŭ mardo.

Tamen en la nuna jardeko, la "komforta katastrofo" ne estas tiel populara, kiel en pasintaj jardekoj. Eble ĉar ni jam spertas realajn katastrofojn - tutmondan pandemion, brutalajn militojn, ekologian kolapsadon kaj klimatan ŝanĝiĝon, kaj la reviviĝon de faŝismo, kiu leviĝas, kiel nemortigebla zombio, el sia tombo. Miliarduloj fosigas bunkrojn en Nov-Zelando, esperante travivi komforte la venontan finiĝon de civilizacio kiel iliaj fikciaj figurantoj en _2012_. Por ni ceteraj, realaj katastrofoj, bedaŭrinde, malofte komfortigas.
