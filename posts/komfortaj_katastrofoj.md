---
title: Komfortaj Katastrofoj
description: Kial ni revas pri la fino de la mondo?
date: 2024-01-12
tags:
  - sciencfikcio
  - filmoj
  - libroj
layout: layouts/post.njk
---
{% import "image.njk" as image %}

La brita sciencfikcia verkisto [Brian Aldiss](https://eo.wikipedia.org/wiki/Brian_W._Aldiss), en sia [historio](https://archive.org/details/billionyearspree0000aldi) pri la genro, priskribis la "Komfortan Katastrofon", precipe pri la samnacia aŭtoro [John Wyndham](https://en.wikipedia.org/wiki/John_Wyndham):

> La esenco de la komforta katastrafo estas, ke la heroo pasigas ĝuindan tempon (junulino, senkostaj luksaj ĉambroj ĉe la hotelo Savoy, senpage disponeblaj aŭtoj) dum ĉiuj aliaj formortas.

{{ image.figure(url="/img/Dayofthetriffids.jpg", description="Tago de la Trifidoj (1951)", attribution="Wikipedia", source="https://en.wikipedia.org/wiki/The_Day_of_the_Triffids_(film)", width=220, height=234, wrap=true) }}

Oni ankaŭ menciu, ke la tipa heroo en la verkoj de Wyndham, ekz. _[The Day of the Triffids](https://en.wikipedia.org/wiki/The_Day_of_the_Triffids)_ (La Tagoj de la Trifidoj), estas burĝa, brita kaj bonedukita. Ofte liaj oponantoj ne estas eksterteruloj aŭ karnvoraj plantoj sed trudemaj aŭ senkapablaj oficiuloj aŭ danĝeraj maldeksteraj agitistoj kaj sindikatestroj, kiuj malhelpas lian penojn pasigi ĝuindan tempon.

Nuntempe la genron reprezentas eble plej bone la reĝisoro kaj produktoro Roland Emmerich. Bona ekzemplo de liaj verkoj estas la filmo _2012_, kiu priskribas katastrofon antaŭviditan de la majaa kalendaro (la filmo estis farita en 2010, do eble ne la plej aĝiĝimuna titolo). La heroo, kiun rolas John Cusack, estas malprospera kaj divorciĝinta sciencfikcia verkisto, kiu devas ŝofori riĉajn bubojn por pagi subtenadon de siaj du infanoj.

La katastrofo aŭ pli precize katastrofaro - tertremegoj, vulkanegoj, ŝturmegoj kaj fine kontinentdronigaj inundegoj - detruas urbojn kaj landojn en granda skalo. Sed nia heroo danke al sia bonŝanco kaj intelekto ne nur evitas la katastrofon sed prosperas - li rekuniĝas kun sia familio kaj akiras kupeon sur unu el la gigantaj ŝipoj, kiujn la miliarduloj konstruigis por travivi en sia propra komforta katastrofo. Krom la miliardoj da mortintoj, lia nuna vivo almenaŭ estas pli bona ol la antaŭa.

La sukceso de ĉi-tiu filmo, aparte de la ekcitaj specialaj efikoj, ŝuldas eble al la ĉiutagaj revoj de homoj, kiuj frustriĝas pri siaj laboraj, monaj aŭ familiaj problemoj, kaj sonĝas pri giganta katastrofo kiu renversas civilizacion, por ke la subuloj iĝu la superuloj. Eble post la kolapso vi vivos en mezepoka vilaĝo sen elektro kaj manĝos hundojn kaj katojn, almenaŭ vi ne devos finigi tiun elspezoraporton antaŭ mardo.

La plej sukcesa ekzemplo tamen estas la zombia subgenro. Zombioj staras aparte inter la hororoj monstroj. Vampiroj kaj luphomoj estas solecaj noktaj estaĵoj, kiuj loĝas en antikvaj kasteloj aŭ eliras nur dum la plena luno. Serimurdistoj terurigas stultajn adoleksulojn en tendaro aŭ antaŭurba domo, sed temas pri nur (kvankam ofte senmorta) unu serimurdisto. Zombioj tamen ne minacas ne nur malgrandan grupon da homoj, sed reprezentas la disfalon de la tuta civilizacio.

La zombia katastrofo ankaŭ reprezentas la ideon de Jean-Paul Sartre - la infero estas aliaj homoj. Zombioj igas pli da zombioj per mordo de la sekvanta viktimo. La herooj ĉiel travivas ne nur kurante de la zombioj (oni esperas, ke ili estas la "malrapidaj" zombioj de George Romero, kaj ne la rapidaj monstroj de la filmo _28 Days Later_ (28 Tagojn Poste)) sed ankaŭ pafante aŭ hakante tute senkonsekvence centojn da ekshomoj - inkluzive de la malica estro aŭ ĝena najbaro.

La komedia filmo _Shaun of the Dead_ (Shaun de la Mortuloj) mokas la subgenron per kora inklino. La protaganisto havas enuigan laborpostenon en londona butiko, kaj lia koramikino tediĝas pri li kaj lia pigra amiko, kiu nur volas deboĉadi en loka drinkejo kaj ludadi vidludojn. La zombiaj atakoj igas lin heroo, lia koramikino reamiĝas al li, kaj lia plej bona amiko, kvankam ĉe la fino zombiigita, ankoraŭ scipovas iel ludi vidludojn kun li.

Plej ofte ĉe la fino de la verko, la heroo ne staras sole sed kuniĝas kun bando de kuntravivantoj. Unu mirakle estas kuracisto aŭ flegisto, unu riparisto kaj tiel plu, sufiĉe da scioj kaj kapabloj por fondi izolitan komunimon kaj vivi en kampara paco, samkiel la hipiaj komunumoj de la 60-a jardeko. Oni ne forgesu, ke la hipiaj komunumoj disfalis kaj la plejparto de la hipioj renvenis al urbaj laborvivo, ĉar estas malfacile kaj tede vivi kun aliaj nefamilianoj en komunumo malproksima de ĉiuj modernaj komfortoj. Post civilizacia disfalo oni ne havos tian oportunon kaj devos pasigi la tutan ceteran vivon kun homoj, kiujn iom post iom oni malamos. Infero ja estas aliaj homoj.

En la nuna jardeko, la "komforta katastrofo" ne estas tiel populara, kiel en pasintaj jardekoj. Eble ĉar ni jam spertas realajn katastrofojn - tutmondan pandemion, brutalajn militojn, ekologian kolapsadon kaj klimatan ŝanĝiĝon, kaj la reviviĝon de faŝismo, kiu leviĝas, kiel nemortigebla zombio, el sia tombo. Miliarduloj fosigas bunkrojn en Nov-Zelando, esperante travivi komforte la venontan finon de civilizacio. Por ni ceteraj, realaj katastrofoj, bedaŭrinde, malofte komfortas.
