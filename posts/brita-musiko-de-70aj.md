---
title: Brita Muziko de la 70-a Jardeko
description: Muzika kreemo dum tumulta epoko
date: 2024-01-12
tags:
  - historio
  - kulturo
  - muziko
layout: layouts/post.njk
---
{% import "image.njk" as image %}

Epoko de ekonomia kaj politika tumulto kaj malordo malofte bonas por la plejmulto de ordinaruloj. Sed ofte tia epoko bonas por unu grupo: artistoj. Ekzemple, el la jaroj de ĥauso kaj surstrata perforto de la Vajmara Respubliko aperis la arta movado de _[Bauhaus](https://eo.wikipedia.org/wiki/Bauhaus)_ kaj [la esprimismaj filmoj de Fritz Lang kaj F.W. Murnau](https://eo.wikipedia.org/wiki/Germana_ekspresionismo).

    Britio dum la 1970-a jardeko travivis tian tumultan epokon, kvankam ne tumultan aŭ danĝeran al tiu de Vajmara Germanio. Post la festeca fervoro de la pasinta jardeko, kiam turistoj amase venis al "Mojosa Londono" (anglaslange, _Swinging London_) kaj la tuta mondo dancis laŭ la takto de bandoj kiel la Beatles kaj la Rolling Stones, Britio fariĝis griza kaj kolera lando. Sindikatoj strikis preskaŭ ĉiutage. Unu striko fare de la karbominista sindikato tiel severis, ke la registaro deklaris la "Tritagan Semajnon": la fabrikejoj, lernejoj kaj oficejoj tra la lando fermiĝis po kvar tagoj ĉiusemajne por ŝpari energion, kaj infanoj faris hejmtaskojn ĉe kandellumo.


