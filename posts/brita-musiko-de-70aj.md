---
title: Brita Muziko de la 70-a Jardeko
description: Muzika kreemo dum tumulta epoko
date: 2024-01-12
tags:
  - historio
  - kulturo
  - muziko
layout: layouts/post.njk
---
{% import "image.njk" as image %}

Epoko de ekonomia kaj politika tumulto kaj malordo malofte bonas por la plejmulto de ordinaruloj. Sed ofte tia epoko bonas por unu grupo: artistoj. Ekzemple, el la jaroj de ĥauso kaj surstrata perforto de la Vajmara Respubliko aperis la arta movado de _[Bauhaus](https://eo.wikipedia.org/wiki/Bauhaus)_ kaj [la esprimismaj filmoj de Fritz Lang kaj F.W. Murnau](https://eo.wikipedia.org/wiki/Germana_ekspresionismo).

Britio dum la 1970-a jardeko travivis tian tumultan epokon, kvankam ne tumultan aŭ danĝeran al tiu de Vajmara Germanio. Kontraste al la festeca fervoro de la pasinta jardeko, kiam turistoj amase venis al "Mojosa Londono" (laŭ la tiama slango, _Swinging London_) kaj la tuta mondo dancis laŭ la takto de bandoj kiel la Beatles kaj la Rolling Stones, Britio fariĝis griza kaj kolera lando. Sindikatoj strikis preskaŭ ĉiutage. Unu striko fare de la karbominista sindikato tiel severis, ke la registaro deklaris la "Tritagan Semajnon": fabrikejoj, lernejoj kaj oficejoj tra la lando fermiĝis po kvar tagoj ĉiusemajne por ŝpari energion. Televidaj servoj ĉesigis dissendadon antaŭ la naŭa kaj infanoj faris hejmtaskojn en kandellumo.

Krom ekonomiaj problemoj, la longatempa konflikto en Norda Irlando pliperfortiĝis ĉe la komenco de la jardeko kaj bomboj eksplodis kaj en la provinco kaj sur la ĉefa brita insulo. Faŝistaj bandoj atakis emmigrintojn kun la subtenado de ekstremdekstraj politikistoj kaj rivalaj futbalaj huliganoj batalis dum maĉoj, kiujn antaŭe familioj spektis ĉiusabate. La jardeko finiĝis per la elekto de Margaret Thatcher kiel ĉefministro kaj komencis novliberalisman, dekstreman epokon por Britio, kiu daŭras eĉ hodiaŭ.

Spite al la naciaj krizoj britaj junuloj tamen privilegie aŭskultadis eble la plej kvalitan kaj ampleksan rokmuzikon ekde ties inventiĝo. De la glam-roko de Bowie kaj T-Rex al la prog-roko de Hawkwind kaj Pink Floyd; de la metal-roko de Black Sabbath al la punk-roko de la Sex Pistols kaj la Clash. Malgraŭ la ekonomiaj, politikaj aŭ sociaj problemoj, en la diskotekoj, koncertejoj kaj dormĉambroj de Britio la geknaboj ĝuis la diversajn sonojn de la epoko.

