---
title: La Prahistoriaj Lingvoj de Eŭropo
description: Kion oni parolis antaŭ la hindeŭropa invado?
date: 2024-01-31
tags:
  - prahistorio
  - lingvoj
  - arĥeologio
layout: layouts/post.njk
---
{% import "media.njk" as media %}

Hodiaŭ en Eŭropo oni parolas aŭ hindeŭropajn lingvojn aŭ (malpli ofte) [finn-ugrajn](https://eo.wikipedia.org/wiki/Finn-ugraj_lingvoj) lingvojn. Kompreneble estas esceptoj: la lingvoj de enmigrantoj el Afrika aŭ Azio, la insulo Malto, kie oni parolas araban dialekton kun latina skribo, kaj unu kurioza escepto: la eŭska lingvo. La eŭska estas la sola pluvivanto en la 21-a jarcento de prahistoria lingva mondo, kiu preskaŭ tute malaperis antaŭ miloj da jaroj.

Kial "prahistoria"? Prahistorio laŭ spertuloj distingiĝas de historio per unu faktoro: la invento de skribado. La unua pruveble skribita lingvo estis la sumera, en antikva Mesopotamio (moderna Irako). Sed oni ne povas certe atesti, ke skribado estis inventita unue en [Sumero](https://eo.wikipedia.org/wiki/Sumero). La sumeroj kaj postaj civilizacioj en la regiono gravuris tekstojn sur tabeloj el argilo, kiu oni ĉerpis el riverborda koto kaj poste bakis en fornoj. Tia skribomaniero dumeterne konserviĝis sub la varmaj sabloj de la dezerto. Poste la egiptoj utiligis papiruson, kiu konserviĝis longatempe en la sekaj, senaeraj tomboj kaj piramidoj, aŭ la mirindaj hieroglifoj sur ties muroj.

En la malsekaj medioj de Eŭropo oni eble utiligis arboŝelerojn, kiu estus facile havebla rimedo por skribi tekstojn. Sed mankas pruvaĵoj - organikaj materialoj forputros rapide aŭ estos formanĝitaj de bestoj, se oni ne konservas ilin en specifa medio, ekzemple la fondo de marĉo. Do eble la fruaj eŭropanoj skribis, kaj eble unutage oni trovos antikvan arboŝeleran ekzemplon en iu marĉo, sed ĝis tiu momento, lingvistoj devos diveni pri tiuj malaperintaj lingvoj.

Eĉ se oni trovus tian skribaĵojn - kiel oni tradukus la lingvon sen ŝlosilo, kiel la [Rozeta Ŝtono](https://eo.wikipedia.org/wiki/Rozeta_%C5%9Dtono)? Ekzemple oni foje detektas signojn far de homoj sur la muroj de kavernoj, kiu eble pruvas pri simboloj kiel modernaj piktogramoj aŭ ĉinaj signoj. Sed oni povas nur diveni pri la signifo de tiuj signoj - ekzemple avertoj pri danĝeraj triboj aŭ bestoj, aŭ konsilioj pri la plej bonaj lokoj aŭ tempoj por ĉasado. Sed la signoj neniel indikas pri la lingvo de ties desegnintoj.

Pro tiu manko de iaj arĥeologiaj evidentaĵoj, lingvistoj ĝenerale devas dependi de tiuj prahistoriaj lingvoj, aŭ pli ekzakte iliaj posteuloj, kiuj pluvivis ĝis la invento (aŭ alveno) de skribado en Eŭropo, aŭ kies spuroj troviĝas en la hindeŭropaj kaj finnugraj lingvoj. Lingvoj ĉiam pruntas vortojn aŭ eĉ gramatikajn formojn unu de la alia, kiam ajn iliaj parolantoj renkontiĝas - pace aŭ ne.

## Iberio: prahistoriaj pluvivantoj

{{ media.img("/img/basque_country.png", "Eŭskalingvaj provincoj en Hispanio kaj Francio. Fonto: Wikipedia", width=260, height=120, class="float-left")}}

Hodiaŭ en la valoj de la Pireneoj oni ankoraŭ aŭskultas lingvon, kies praulo aŭskultiĝis tie dum la lasta Glaciepoko. La eŭska aŭ vaska lingvo estas tute izolita de la ĉirkaŭaj latinidaj lingvoj aŭ iu ajn alia hindeŭropa lingvo. Fakte, neniu hodiaŭa lingvo similas al la eŭska. Dum jarcentoj estis tezoj, ke la eŭska iel rilatas al la kartvela aŭ eĉ la indiĝenaj lingvoj de Norda Ameriko. Sed estas pli certe ke la eŭska estas la sola lingva restaĵo de neolitika Eŭropo, kiu travivis inter la montoj spite al la persekutado de eksteruloj, de la antikvaj romianoj al la faŝista registaro de Generalo Franko.

Unu teorion proponis, inter aliaj, nevo de Napoleono, Louis Lucien, ke la eŭskaj vortoj por iloj kiel "hakilo", "tranĉilo" kaj "rastro" devenas de la vorto por ŝtono _haitz_. Tio evidente atestis pri la deŝtonepoka antikveco de la eŭska popolo. Hodiaŭaj spertuloj ne kredas je tiu miriga tezo.

La delonge formortinta iberia lingvo, parolata en la regiono antaŭ la alveno de la romianoj,  eble rilatis al la eŭska, sed ĝis nun la lingvo ne estas klasifikita.

## Italio: la misteraj eŭtruskoj

La romia imperiistro Klaŭdio suferis pro lameco kaj surdeco ek de sia infaneco. Tiuj malfortoj eble savis lin dum la sangaj periodoj de venĝado kaj murdado inter romiaj nobeloj dum la reĝado de sia antaŭulo Kaligulo, ĉar ĉiuj taksis lin tute sendanĝera. Sed tiu fizike malforta viro estis kaj ruza kaj senkompata.

{{ media.img("/img/eutruscan.jpg", "Cippus Perusinus, tabelo kun eŭtruska teksto. Fonto: Wikipedia", width=267, height=400, class="float-right")}}

Antaŭ ol li fariĝis la mastro de la plej potenca imperio de tiu epoko, Klaŭdio pasis multe da tempo pro ekzilo aŭ malsano for de la ĉefurbo en la vilao de sia familio. Inteligenta kaj studema junulo, li aparte interesiĝis pri la stranga lingvo de gento, kiu vivis en la itala duoninsulo dum multaj jarcentoj antaŭ ol la prapatroj de la romianoj alvenis en la regiono - la eŭtruskoj. Li eĉ skribis historion pri la eŭstruskoj kaj vortaron, kiuj bedaŭrinde malaperis. Laŭ kelkaj fontoj, Klaŭdio parolis la eŭtruskan lingvon flue. Sed la lingvo tiam jam estis tiel morta, kiel la latina hodiaŭ.

La eŭtruskoj parolis unu el la tireneaj lingvoj - familio kiu disvastiĝis de la Alpoj ĝis centra Italio (kaj eble la lemnia lingvo en Grekio). Alia lingvo de la sama familio - la raeta - estis parolata en la nuna Svislando, kaj eble estis la denaska lingvo de la fama "glacihomo" Ötzi. Kvankam iliajn regnojn absorbis la pli potenca kaj juna Romio, la lingvo pli influis la latinan - kaj do la latinidajn lingvojn kaj ĉiujn lingvojn kun latinaj vortoj aŭ formoj (interalie, kompreneble, Esperanton). Jen iuj esperantaj vortoj kiuj devenas de la eŭtruska:

* areno
* milito
* merkato
* persono
* satelito

## Prahistoriaj subtavoloj

{{ media.img("/img/stonehenge.jpg", "Stonehenge. Fonto: Wikipedia", width=220, height=165, class="float-left") }}

Oni scias, ke "Stonehenge", la fama cirklo de ŝtonaj pilieroj en sudokcidenta Anglio, estis konstruita jarcentojn antaŭ la alveno de la keltaj triboj. Sed oni ne scias, kiun lingvon tiuj neolitikaj konstruintoj parolis. Estas ekzemple tezo ke ili parolis ian parencon al la eŭska. Ĉiuokaze en la lingvoj de moderna Eŭropo ekzistas vortoj, kiuj ŝajnas nek hindeŭropa, nek al alia konata lingva familio, ekz. la finno-ugra aŭ semida lingogropoj. Oni tezas, ke tiuj vortoj formas "subtavolon" de antikvaj lingvoj kiuj malapris antaŭ miloj da jarojn sed lasis spurojn en la lingvoj, kiuj anstataŭigis ilin. Lingvistoj malkaŝis eblajn subtavolajn vortojn en la irlanda kaj kimra lingvoj, en la slavaj kaj ĝermanaj, kaj eĉ en la samea lingvo ĉe la Arkta Cirklo. La eŭtruska influo en la lingvoj de Italio estas alia ekzemplo de tia subtavolo.

## Ŝnurceramikaj vazoj kaj sonorilformaj pokaloj: la finiĝo de la prahistoria mondo

{{ media.img("/img/Indo-European_expansions.jpg", "Hindeŭropaj disvastiĝoj. Fonto: Wikipedia", width=800, height=391, figure=true) }}

La plej akceptata tezo konstatas, ke la hindeŭropaj triboj devenas de la "jamna" kulturo de norda Ukrainio. Tiu popolo - kies tombomontetoj, aŭ "kurganoj" - atestas pri ilia iama ekzistado - rapide disvastiĝis de la nordatlantikaj insuloj de Eŭropo ĝis la landoj sude de la Himalajoj kaj la limoj de Ĉinio, kaj nun miljardoj da personoj parolas hindeŭropajn lingvojn ĉiemonde. La "ŝnurceramiko" estis speco de ceramiko, gravurita per ŝnuroj, strikte ligitaj ĉirkaŭ la vazoj por formi sulkojn. Tia ceramiko, unue trovita en Germanio, sekvas la movadon kaj influon de nova alvenantoj, same kiel boteloj de Koka-Kola dum la lasta jarcento.

Oni scias pri la disvastiĝado de la hindeŭropanoj per la ceramiko kaj iloj, kiujn ili kunportis. Kompreneble vazo aŭ martelo ne diras al ni ĉion pri kulturo - kion estontaj arĥeologoj konkludus pri nia moderna mondo, se la solaj travivintaj evidentaĵoj estus IKEA-bretoj kaj elektraj driloj? Iam oni trovas biologiajn spurojn, kiuj atestas pri la ekzisto de antikvaj homoj. Ekzemple oni trovis maĉgumon en dana marĉo, kiu havis sufiĉe da homa DNA por bildigi la maĉinton, knabino kiu vivis pli ol antaŭ 5000 jaroj. Oni sugestas ke la anoj de la pli lasta "sonorilformapokala" kulturo estis parolantoj de la praitala kaj prakelta lingvoj.

Do estas klare, ke ĉirkaŭ 3000 aKr. nova popolo rapide disvastiĝis el la stepoj de Ukrainio kaj post jarcentoj iliaj spuroj troviĝis ĉie en Eŭropo. La originalaj loĝantoj ne malaperis, sed estis absorbitaj, kaj iliaj posteuloj iom post iom parolis la lingvojn de la invadantoj, krom kelkaj esceptoj, ekzemple la eŭtruskoj, vaskoj kaj la prauloj de la finnaugraj triboj (sameoj, finnoj, estonoj) de nordorientaj Eŭropo (la hungaroj alvenis multe pli lastatempe, dum la frua Mezepoko). Sed hodiaŭ oni ankoraŭ aŭdas iliajn eĥojn: la voĉoj de la modernaj vaskoj, kiuj fiere prezervas ilian lingvon spite de jarcentoj da persekutado, la manpleno da eŭtruskaj vortoj en nia ĉiutaga parolado, kaj la obskuraj nomoj de riveroj kaj montoj tra la kontinento.
