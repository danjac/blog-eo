---
title: Altantido
description: La perdita kontinento ĉiam retroviĝas
date: 2024-01-21
tags:
  - historio
  - mitologio
  - okultismo
  - prahistorio
  - pseŭdohistorio
layout: layouts/post.njk
---
{% import "media.njk" as media %}

## Atlantido laŭ Platono

> Mi unue observu, ke jam pasis naŭ mil jaroj de la milito kiu laŭdire okazis inter tiuj, kiuj vivas ekster la Heraklaj Kolonoj, kaj tiuj, kiuj vivas ene de ili: mi priskribos tiun militon.

Platono, _Timeo kaj Kriteo_

Iam ĉirkau 500 aKr. la atena filozofo kaj politiko Solono vizitis Egiptujon. Li velis laŭ la Nilo kaj renkontis egiptan pastron ĉe la bazo de la Granda Piramido. La pastro ridis pri la scio de Solono. La grekoj estis juna gento, kiu sciis nenion pri la "vera" historio. Li rakontis al Solono pri insulo, preter la Heraklaj Kolonoj (Ĝibraltaro), kies gento estis la plej progresinta en la mondo. La dioj punis ilin pro ilia dekadenteco kaj aroganteco, kaj la insulo sinkis sub la maro. Tio okazis antaŭ naŭ mil jaroj.

Tion rakontis Platono, en siaj dialogoj inter Timeo kaj Kriteo. Kvankam oni ne taksas la dialogojn ne la plej grava verko de Platono, lia rakonto pri Atlantido eĥis tra jarcentoj. Ĉu Platono parolis pri reala insulo, aŭ ĉu la rakonto estis nur metafora fabelo, por diskuti filozofajn temojn?

Eble Platono skribis pri nur metafora loko, sed li tamen priskribas la insulojn per interesaj detaloj, kiuj ne estus aktualaj por metafora diskutado:

> Laŭ niaj registroj, foje via Ŝtato [t.e. Ateno] kontraŭstaris potencan regnon, kiu, de dista loko en la Atlanta Oceano, fiere antaŭenigis por ataki tutan Eŭropon kaj plue Azion. Tiutempe la oceano estis navigebla; ĉar preter la markolo, kiun vi grekoj nomas "La Heraklaj Kolonoj" estis insulo pli granda ol Azio kaj Libio [t.e. Anatolio kaj Norda Afriko] kune; kaj tiam vojaĝantoj transiris de tie al aliaj insuloj, kaj de tiuj insuloj al la tuta kontinento, kiu ĉirkauas la tutan oceanon. Ĉi tie, ene de la antaŭmenciita markolo, estas evidente haveno kun mallarĝa enirejo. Sed ektere estas reala oceano, kaj la tero kiu ĉirkaŭas ĝin oni nomas ĝuste kontinento. Kaj la insulon Atlantido, kaj multajn aliajn insulojn kaj partojn de la kontinento regis federacio de reĝoj, de granda kaj mirinda potenco.

Pro tiuj detaloj kaj la influo de Platono sur la okcidentaj intelektoj, dum longa tempo filozofoj disputadis, ĉu Atlantido estas reala loko, kaj se ekzistas, aŭ iam ekzistis, kie ĝi troviĝus. Post la Renesanco kaj la eŭropa malkovro de la "Nova Mondo", intereso pri Atlantido kreskis: oni malkovris veran kontinenton trans la Atlanta Oceano, kiel antaŭvidis Platono. Unu elstara ekzemplo estas la _Utopio_ de Thomas More en la 16-a jarcento, kiu, kiel la dialogoj de Platono, estis kaj metafora loko por la diskutado pri filozofaj kaj politikaj temoj, kaj fantazia priskribo pri mirinda, eble reala, loko.

## Altantido en la Moderna Epoko

En 1882 usona kongresano el ŝtato Minesoto Ignatius Donnelly eldonis strangan libron. Li estis populara kaj progresema politiko, kiu promociis la rajtojn kaj la plibonigon de kondiĉoj por liberigitaj sklavoj, laborantoj kaj farmistoj. Tiu ĉi libro tamen ne estis politika pamfleto. Ĝi temis pri la perdita kontinento Atlantido.

Laŭ Donnolly, en sia libro _The Antidiluvian World_ (la Antaŭdiluva Mondo), Atlantido estis kontinento, kiu situis meze de la Atlanta Oceano. Sur tiu insulo homaro disvolvis la unuan civilizacion. Post ia katastrofo, la insulo kaj civilizatio detruiĝis, kvankam la travivintoj elmigris al Afriko, Ameriko kaj Eŭropo, kaj fondis la antikvajn civilizatiojn de Egiptujo, Meksiko ktp. Niaj dioj kaj mitoj eĥas realajn eventojn kaj personojn de Atlantido.

La verko naskis longan intereson pri la perdita kontinento, kiu daŭras ĝis hodiaŭ, en pluraj filmoj, komiksoj kaj eĉ vidludoj, ekzemple en la serio _Tomb Raider_ (Tomborabistino). En siaj rakontoj J.R.R Tolkein, verkinto de _Hobito_ kaj _La Mastro de la Ringoj_, priskribas la falon de Númenor, insulo meze de la oceano. Post la inundego kiu detruas la insulon, la travivintoj elmigras al Meza-Tero kaj fondas la homajn regnojn.

Oni konsideru la Antaŭdiluvan Mondon la naskiĝon de moderna pseŭdohistorio, specife la ideo, ke iam ekzistis altnivela tutmonda civilizacio dum la neolitika epoko, kiu influis la pli junajn civilizatiojn de la Bronza Epoko, ekzemple la egiptojn kaj sumerojn. La ideo ne estas tute galimatia. En 1994 arĥeologoj malkovris [Göbekli Tepe](https://eo.wikipedia.org/wiki/G%C3%B6bekli_Tepe), kolekton de ŝtonpilieroj en Turkujo, konstruitaj kaj gravuritaj per kompleksaj figuroj pri bestoj kaj homoj antaŭ proksimume 12.000 jaroj - dum la lasta Glaciepoko! Oni supozis ke tiam eksistis nur migrantaj triboj, sen organizado, populacio kaj motivoj por konstrui grandajn templojn kaj aliajn konstruaĵojn, ĝis la invento de agrikulturo ebligis sufiĉe grandajn populaciojn por subteni altnivelajn civilizatiojn. Verŝajne eksistas multe da ankoraŭ malkaŝotaj evidentaĵoj kiel Göbekli Tepe, kiuj cedos pli da sekretoj pri malaperintaj neolitikaj civilizacioj.

## Azia Atlantido: Lemurio

En 1864 zoologo Philip Sclater hipotezis pri dua "malaperinta kontinento", kiu troviĝis inter Afriko kaj Azio. Sclater miris, kial ostoj de lemuroj troviĝis en Barato kaj Madagaskaro, sed ne en Afriko. Do laŭ lia teorio, ekzistis kontinento inter Madagaskaro kaj la barata marbordo, kie la praparencoj de lemuroj vivis, kaj tiu kontinento sinkis sub la oceano. Li nomis la kontinenton "Lemurio" pro tiuj lemuraj ostoj. La teorio estis malpruvita en la 20-a jarcento post la malkovro pri Kontinenta Drivo: Madagaskaro estis iam parto de Hindujo kiu apartiĝis kaj drivis ĝis la orientafrika marbordo.

Okultuloj tamen inventis siajn teoriojn pri Lemurio, precipe la ukraina mediumo Helena Blavacki, la fondinto de la Teozofa Societo. Ŝi skribis, ke Lemurio estis la hejmo de la "radikaj" rasoj, inkluzive de (kompreneble) la arjoj. Post intermiksado kun la "subaj" rasoj, la civilizacio dekandenciĝis kaj detruiĝis. Tia pensado estis bedaŭrinde tipa eŭropcentreca opiniado de la 19-a jarcento.

## Taŭgaj Kandidatoj

Do ĉu eblas, ke ekzistas Atlantido? Eble ne precize la insulo aŭ kontinento, kiun priskribas Donnolly kaj Platono, sed ia antikva malaperinta civilizacio? La urbo Trojo estis nur legendo, ĝis Heinrich Schliemann malkovris ĝiajn ruinojn en 1871. Se Atlantido ekzistus, kiu estus la plej taŭga loko? Ni rigardu iujn el la pli eblaj kandidatoj.

https://en.wikipedia.org/wiki/Location_hypotheses_of_Atlantis

### Mediteraneo

En 1600 aKr la insulo Thera aŭ Santorini ekplodis, kiam la vulkano erupciis. La erupcio kaŭzis cunamon, kiu detruis setlejojn sur najbaraj insuloj. Eble la detruado sufiĉis, por faligi la minoan civilizacion.

Iuj arĥeologoj kredas, ke eblaj kandidatoj en ĉi tiu regiono estas alia efektiva historia loko en orienta Mediteraneo: ekzemple Trojo aŭ Kreto.

Je la fino de la Bronza Epoko ĉirkaŭ 1200 aKr, la civilizacioj de la regiono tute kolapsis (krom Egiptujo). Estas multaj tezoj pri la disfalo, ekzemple natura klimatoŝanĝiĝado. Unu kaŭzo aŭ rezulto de la disfalo estis misteraj "Maraj Popoloj", kiuj invadis la marbordojn de la bronzepokaj marbordoj kaj detruis la urbojn kaj regnojn. Eble Platono iom sciis pri tiu Bronzepoka Kolapso, sed pro manko de skribitaj registroj de tiu tempo nur eraris pri la dato kaj loko. Ĉar Egiptujo estis la sola regno, kiu pluvivis post la disfalo, rakontoj pri tio ankaŭ iuforme prezerviĝis tie.

Laŭ iuj teorioj eblaj lokoj en okcidenta Mediteraneo estas Hispanujo, Malto aŭ Sardinujo. Ne surprizas, ke apogantoj de tiaj teorioj devenas mem de tiuj lokoj, eble por allogi scivolemajn turistojn.

### Nigra Maro

La Nigra Maro estas malproksima de la Atlanta Oceano, sed en iuj aspektoj eble taŭgas kiel kandidato por Atlantido. Dum la lasta Glaciepoko la maro estis seka ebeno.  Oni iam trovas evidentaĵoj pri homoj, kiuj prosperis sur ties fekunda tero. Kiam la glaĉeroj fandiĝis je la fino de la Glaciepoko, la ebeno inundiĝis kaj la loĝantoj fuĝis al Eŭropo kaj Mezoriento.

### Altanta Oceano

La "Okulo de la Saĥaro" aŭ Riŝat en Maŭritanio estas interesa kandidato. Platono skribis, ke la urbo ĉe la centro de Atlantido konsistas el samcentraj cirklaj kanaloj. De orbito, la strukturo aspektas giganta okulo. Geologoj kredas, ke estas tute natura fenomeno. Certe antaŭ 9000 jaroj homoj vivis tie kaj troviĝis evidentaĵoj pri homaj loĝejoj kaj iloj. La saĥaro tiutempe ne estis seka dezerto, sed fekunda stepo, taŭga loko por civilizacio.

Alia loko estas la Azoroj aŭ la Kanarioj, kiujn iuj taksas la pintoj de pli granda sinkinta insulo. Ne estas tamen sufiĉe da evidentaĵoj por subteni la teorion.

## Fantaziaj Kandidatoj

### Norda Eŭropo

### Amerikoj

### Antarktiko
