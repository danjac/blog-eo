---
title: Atlantido
description: La perdita kontinento ĉiam retroviĝas
date: 2024-01-21
tags:
  - historio
  - mitologio
  - okultismo
  - prahistorio
  - pseŭdohistorio
layout: layouts/post.njk
---
{% import "media.njk" as media %}

## Atlantido laŭ Platono


> Mi unue observu, ke jam pasis naŭ mil jaroj de la milito kiu laŭdire okazis inter tiuj, kiuj vivas ekster la Heraklaj Kolonoj, kaj tiuj, kiuj vivas ene de ili: mi priskribos tiun militon.

Platono, _Timeo kaj Kriteo_


Iam ĉirkau 500 aKr. la atena filozofo kaj politiko [Solono](https://eo.wikipedia.org/wiki/Solono) vizitis Egiptujon. Li velis laŭ la Nilo kaj renkontis egiptan pastron ĉe la bazo de la Granda Piramido. La pastro ridis pri la scio de Solono. La grekoj estis juna gento, kiu sciis nenion pri la "vera" historio. Li rakontis al Solono pri insulo, en la oceano preter la Heraklaj Kolonoj, kies gento estis la plej altnivela en la mondo. La dioj punis ilin pro ilia dekadenteco kaj aroganteco, tial la insulo sinkis sub la maron. Tio okazis antaŭ naŭ mil jaroj.


Tion rakontis [Platono](https://eo.wikipedia.org/wiki/Platono), en siaj dialogoj inter Timeo kaj Kriteo. Kvankam oni ne taksas tiujn dialogojn ne la plej grava verko de Platono, lia rakonto pri Atlantido eĥis tra jarcentoj. Ĉu Platono parolis pri reala insulo, aŭ ĉu la rakonto estis nur metafora fabelo, por la diskutado pri filozofaj temoj?

{{ media.img("/img/platono.jpg", "Platono. Fonto: Wikipedia", width=220, height=306, class="float-right") }}

Eble Platono skribis pri nur metafora loko, sed li tamen priskribas la insulojn per interesaj detaloj, kiuj ne necesus por tute metafora diskutado:

> Laŭ niaj registroj, iam via Ŝtato [t.e. Ateno] kontraŭstaris potencan regnon, kiu, de dista loko en la Atlanta Oceano, fiere antaŭenigis por ataki tutan Eŭropon kaj poste Azion. Tiutempe la oceano estis navigebla; ĉar preter la markolo, kiun vi grekoj nomas "La Heraklaj Kolonoj" [Ĝibraltaro] estis insulo pli granda ol Azio kaj Libio [Anatolio kaj Norda Afriko] kune; kaj tiam vojaĝantoj transiris de tie al aliaj insuloj, kaj de tiuj insuloj al la tuta kontinento, kiu ĉirkauas la tutan oceanon. Ĉi tie, ene de la antaŭmenciita markolo, estas evidente haveno kun mallarĝa enirejo. Sed ektere estas reala oceano, kaj la tero kiu ĉirkaŭas ĝin oni nomas ĝuste kontinento. Kaj la insulon Atlantido, kaj multajn aliajn insulojn kaj partojn de la kontinento regis federacio de reĝoj, de granda kaj mirinda potenco.


Pro tiuj detaloj kaj la influo de Platono sur la okcidentaj intelektoj, de longa tempo filozofoj disputadis, ĉu Atlantido estas reala loko, kaj se ekzistas, aŭ iam ekzistis, kie ĝi troviĝus. Post la Renesanco kaj la eŭropa malkovro de la "Nova Mondo", intereso pri Atlantido kreskis: oni ja ĵus malkovris veran kontinenton trans la Atlanta Oceano, kiel antaŭvidis Platono.


{{ media.img("/img/atlantis_map.jpg", "Mapo de Atlantido, 1669. Fonto: Wikipedia", width=440, height=293, figure=true) }}


La plej elstaraj ekzemploj estas la _Utopio_ de [Thomas More](https://eo.wikipedia.org/wiki/Thomas_More) kaj _Nova Atlantido_ de [Francis Bacon](https://eo.wikipedia.org/wiki/Francis_Bacon) en la 15-a kaj 16-a jarcentoj, kiu, kiel la dialogoj de Platono, temis kaj pri metaforaj lokoj por la diskutado pri filozofaj kaj politikaj temoj, kaj pri fantaziaj priskriboj pri mirinda, sed eble reala, loko.


## Altantido en la Moderna Epoko

En 1882 kongresano el usona ŝtato Minesoto [Ignatius L. Donnelly](https://eo.wikipedia.org/wiki/Ignatius_Donnelly) eldonis strangan libron. Li estis populara kaj progresema politiko, kiu promociis la rajtojn kaj la plibonigon de kondiĉoj por liberigitaj sklavoj, laborantoj kaj farmistoj. Tiu ĉi libro tamen ne estis politika pamfleto. Ĝi temis pri la perdita kontinento Atlantido.


Laŭ Donnolly, en sia libro _The Antidiluvian World_ (la Antaŭdiluva Mondo), Atlantido estis kontinento, kiu situis meze de la Atlanta Oceano. Sur tiu insulo homaro disvolvis la unuan civilizacion. Post ia katastrofo, la insulo kaj civilizatio detruiĝis, kvankam la travivintoj elmigris al Afriko, Ameriko kaj Eŭropo, kaj fondis la antikvajn civilizatiojn de Egiptujo, Meksiko ktp. La dioj kaj mitoj tra la mondo eĥas realajn eventojn kaj personojn de Atlantido.


{{ media.img("/img/Ignatius-Donnelly.jpg", "Ignatius Donnelly. Fonto: Wikipedia", width=250, height=277, class="float-right") }}

La verko renaskis longan intereson pri la perdita kontinento, kiu daŭras ĝis hodiaŭ, en pluraj filmoj, komiksoj kaj eĉ vidludoj, ekzemple en la serio _Tomb Raider_ (Tomborabistino). En siaj rakontoj [J.R.R Tolkein](https://eo.wikipedia.org/wiki/John_Ronald_Reuel_Tolkien), verkinto de _Hobito_ kaj _La Mastro de la Ringoj_, priskribas la falon de Númenor, insulo meze de la oceano. Post la inundego kiu detruas la insulon, la travivintoj elmigras al Meza-Tero kaj fondas la homajn regnojn.

Oni taksu la Antaŭdiluvan Mondon la naskiĝon de moderna pseŭdohistorio, specife la ideo, ke iam ekzistis altnivela tutmonda civilizacio dum la neolitika epoko, kiu influis la pli junajn civilizatiojn de la Bronza Epoko, ekzemple la egiptojn kaj sumerojn.

La ideo ne estas tute galimatia. En 1994 arĥeologoj malkovris [Göbekli Tepe](https://eo.wikipedia.org/wiki/G%C3%B6bekli_Tepe), kolekton de ŝtonpilieroj en Turkujo, konstruitaj kaj gravuritaj per kompleksaj figuroj pri bestoj kaj homoj antaŭ proksimume 12.000 jaroj - dum la lasta Glaciepoko! Ĝis tiam oni supozis, ke al antaŭagrikulturaj triboj mankas la populacio kaj motivoj por konstrui kompleksajn templojn. Verŝajne eksistas multe da ankoraŭ malkaŝotaj evidentaĵoj kiel Göbekli Tepe, kiuj cedos pli da sekretoj pri malaperintaj neolitikaj civilizacioj.

{{ media.img("/img/Göbekli_Tepe.jpg", "Göbekli Tepe. Fonto: Wikipedia", width=800, height=600, figure=true) }}

## Azia Atlantido: Lemurio

En 1864 zoologo Philip Sclater hipotezis pri dua "malaperinta kontinento", kiu troviĝis inter Afriko kaj Azio. Sclater miris, kial ostoj de lemuroj troviĝis en Barato kaj Madagaskaro, sed ne en Afriko. Do laŭ lia teorio, ekzistis kontinento inter Madagaskaro kaj la barata marbordo, kie la praparencoj de lemuroj vivis, kaj tiu kontinento sinkis sub la Baratan oceanon. Li nomis la kontinenton ["Lemurio"](https://eo.wikipedia.org/wiki/Lemurio_\(kontinento\)) pro tiuj lemuraj ostoj. La teorio estis malpruvita en la 20-a jarcento post la malkovro pri Kontinenta Drivo: Madagaskaro iam apartenis al la barata subkontinento, sed apartiĝis kaj drivis al la orientafrika marbordo.

Okultistoj tamen inventis siajn proprajn teoriojn pri Lemurio, precipe la ukraina mediumino Helena Blavacki, la fondinto de la Teozofa Societo. Ŝi skribis, ke Lemurio estis la hejmo de la "radikaj" rasoj, inkluzive de (kompreneble) la arjoj. Post intermiksado kun la "subaj" rasoj, la civilizacio dekandenciĝis kaj detruiĝis. Tia pensado estis bedaŭrinde tipa eŭropcentreca opiniado de la 19-a jarcento.

{{ media.img("/img/lemuroj.jpg", "La antikvaj lemurianoj. Fonto: Dreamworks", width=800, height=600, figure=true) }}

## Atlantidaj Kandidatoj

Do ĉu eblas, ke ekzistas Atlantido? Eble ne precize la insulo aŭ kontinento, kiun priskribas Donnolly kaj Platono, sed ia antikva malaperinta civilizacio? La urbo Trojo ja estis nur legendo, ĝis [Heinrich Schliemann](https://eo.wikipedia.org/wiki/Heinrich_Schliemann) malkovris ĝiajn ruinojn en 1871. Se Atlantido ekzistus, kiu estus la plej taŭga loko? Ni rigardu la plej popularajn kaj interesajn kandidatojn.


### Mediteraneo

En 1600 aKr la insulo [Santorino](https://eo.wikipedia.org/wiki/Santorino) (tiam nomite Thera) detruiĝis, kiam ties vulkano erupciis. La erupcio kaŭzis cunamon, kiu detruis setlejojn sur najbaraj insuloj. Eble la detruado sufiĉis, por faligi la minoan civilizacion.

Alia kandidato en la orienta Mediteraneo estas Trojo, kiu estis detruita de la grekoj post la fama sieĝo. Sed estis pli grandskala katastrofo kiu pli eble postlasis mitojn kaj spurojn pri malaparinta civilizacio.

Je la fino de la Bronza Epoko ĉirkaŭ 1200 aKr, la civilizacioj de la regiono tute kaj rapide [kolapsis](https://eo.wikipedia.org/wiki/Bronzepoka_kolapso). Estas multaj tezoj pri la disfalo, ekzemple natura klimatoŝanĝiĝado. Unu kaŭzo aŭ rezulto de la disfalo estis misteraj "Maraj Popoloj", kiuj invadis la marbordojn de la bronzepokaj marbordoj kaj detruis la urbojn kaj regnojn. Eble Platono iom sciis pri tiu Bronzepoka Kolapso, sed pro manko de skribitaj registroj de tiu tempo nur eraris pri la dato kaj loko. Ĉar Egiptujo estis la sola regno, kiu pluvivis post la disfalo, rakontoj pri tio ankaŭ iaforme persistis tie.

Laŭ iuj teorioj eblaj lokoj en okcidenta Mediteraneo estas Hispanujo, Malto aŭ Sardinujo. Ne surprizas, ke apogantoj de tiaj teorioj devenas mem de tiuj lokoj, eble por allogi scivolemajn turistojn.

### Nigra Maro

La Nigra Maro estas malproksima de la Atlanta Oceano, sed en iuj aspektoj eble taŭgas kiel kandidato por Atlantido. Ĝis 5500 aKr. la maro estis seka ebenaĵo.  Oni iam trovas evidentaĵoj pri homoj, kiuj prosperis sur ties fekunda tereno. Kiam la marnivelo leviĝis, la ebeno inundiĝis kaj la loĝantoj fuĝis al Eŭropo kaj Mezoriento.

### Atlanta Oceano

{{ media.img("/img/richat.jpg", "Riŝat", width=220, height=121, class="float-left") }}

La "Okulo de la Saharo" aŭ Riŝat en [Maŭritanio](https://eo.wikipedia.org/wiki/Ma%C5%ADritanio) estas interesa kandidato. Platono skribis, ke la urbo ĉe la centro de Atlantido konsistas el samcentraj cirklaj kanaloj. De orbito, ĉi tiu strukturo aspektas giganta okulo, kiu konistas el ringoj, similaj al la cirklaj kanaloj de la Platona Atlantido. Geologoj kredas, ke estas tute natura fenomeno. Certe antaŭ 9000 jaroj homoj vivis tie kaj troviĝis evidentaĵoj pri homaj loĝejoj kaj iloj. Saharo tiutempe ne estis seka dezerto, sed fekunda savano, taŭga loko por civilizacio.

Iuj kredas, ke Antlantido situis proksime de la Azoroj aŭ la Kanarioj, kiuj laŭkrede formas la pintojn de pli granda sinkinta insulo. Ne estas tamen sufiĉe da evidentaĵoj por subteni la teorion.

### Norda Eŭropo

{{ media.img("/img/doggerland.png", "Doggerland", width=250, height=275, class="float-right") }}

Kiel la Nigra Maro, iam ekzistis seka regiono en la Norda Maro, nun tute subakva, [Doggerland](https://eo.wikipedia.org/wiki/Doggerland). Iam ĉirkaŭ 6200 aKr tiu tereno estis inundigita de cunamo post disfalo de la norvega marbordo. Fojfoje fiŝkaptboatoj ĉerpas el la koto sur la marfundo evidentaĵojn pri homoj, kiuj vivis sur Doggerland, ekzemple sagpintojn.

Iuj libroj atestas, ke Atlantido ekzistis ie en la Britaj Insuloj, ekzemple en Irlando aŭ Kornvalo. La teoriojn eble subtenas lokaj mitoj, sed estas neniaj evidentaĵoj pri Atlantido malgraŭ la abundeco de prahistoriaj konstruaĵoj kaj arĥeologiaj fosejoj tra la insuloj.

Malpli kredeblaj kandidatoj situas en Skandinavio: en 1679 Olaus Rudbeck skribis, ke Atlantido situas en la sveda urbo [Upsalo](https://eo.wikipedia.org/wiki/Upsalo), proksima de la ĉefurbo Stokholmo.

### Ameriko

{{ media.img("/img/bimini.jpg", "Insulo Bimini", width=220, height=220, class="float-right") }}

Ek de Kolombo renvenis de sia vojaĝo kun informoj pri la Nova Mondo, oni ofte kredas ke la Atlantido de Platono estis fakte en Norda aŭ Suda Ameriko. La aztekoj kaj majaoj konstruis piramidojn, similajn al tiuj de Egiptujo: ĉu tio ne evidentas, ke Atlantido troviĝis sur la orienta amerika marbordo, aŭ ties travivintoj migris tien?

Pli lastatempe oni malkovris la "Vojo de Bimini": subakvaj kolonoj proksime al la Bahamoj. La kalkŝtonaj pilieroj aspektas artefaritaj, kaj rapide teorio ekestiĝis, ke la kolonoj estas evidentaĵo, ke Atlantido troviĝis en Karibo. La pozicio de Bimini en la fifama ["Bermuda Triangolo"](https://eo.wikipedia.org/wiki/Bermuda_triangulo) certe helpas pri ĝia populareco en la pseŭdosciencia kaj okultisma komunumoj. Malfeliĉe la pilieroj montriĝis tute naturaj.

### Antarktiko

Eble la malplej ebla kaj plej fantazia loko de Atlantido estas la sudpolusa kontinento Antarktiko. Antarktiko, la lasta kontinento, kiun homaro malkovris, delonge okupas la imagon de verkistoj kaj esploristoj: ĝi estas ofte hejmo por eksterteruloj kaj eskapintaj nazioj, kial ne ankaŭ Atlantidanoj? La mapo de [Piri Reis](https://eo.wikipedia.org/wiki/Mapo_de_Piri_Reis), 16-jarcenta turka navigisto, montras (laŭ kelkaj kredantoj) la marbordon de Antarktiko, do oni supozas ke iuj sciis ties ekzisto antaŭ ĝia moderntempa malkovro en la 19-a jarcento. Laŭ marĝena teorio, la krusto de la Tero moviĝas rapide super la suba magmo kiel surftabulo sur la ondoj. Antarktiko tial iam troviĝis pli norde, do estis varma kaj fekunda kontinento, sur kiu homa civilizacio prosperis, ĝis ĝi drivis al ĝia nuna frosta pozicio ĉe la sudo poluso. Tiun teorion apogas interalie la fama pseŭdoarĥeologo [Graham Hancock](https://eo.wikipedia.org/wiki/Graham_Hancock).

## Konkludo

Kvankam Atlantido estis plej eble nur metafora, fantazia loko, kiun Platono inventis, li verŝajne bazis la fantazion sur la distaj memoroj pri realaj lokoj kaj eventoj, kiel la sieĝo de Trojo aŭ la Bronzepoka disfalo. Plue, la malkovro de Göbekli Tepe kaj similaj arĥeologiaj mirindaĵoj montras, ke nia scio pri la neolitika kaj glaciepoka prahistorio estas vere nekompleta kaj niaj ŝtonepokaj prauloj estis pli altnivelaj ol ni antaŭe supozis.

Sed la manko de iaj ajn nedisputeblaj evidentaĵoj neniel malhelpas entuziasman inventadon far de pseŭdosciencistoj, okultistoj kaj verkistoj. Kiel [Antikvaj Astronaŭtoj](/posts/cxaroj_de_la_dioj), ilia teorioj pri la perdita kontinento pli spegulas niajn modernajn sintenojn kaj antaŭjuĝojn, ol eksplikas la sorton de la mitaj Atlantidanoj.
